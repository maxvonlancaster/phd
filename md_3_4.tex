\section{Проміжні кусково лінійні функції.}

Розглянемо банаховий простір $C_{u}[a,b]$ всіх неперервних функцій $f:[a,b]\rightarrow\mathbb{R}$ з рівномірною нормою $||f||=\max\limits_{a\leq x\leq b}^{}|f(x)|$.

\begin{theorem}
\label{plin_t1}
Нехай $E$~--- всюди щільна множина у просторі $C_{u}[a,b]$ і $(g,h)$ строга пара Гана на $[a,b]$. Тоді існує проміжна для $(g,h)$ функція $f$ з множини $E$.
\end{theorem}

\begin{proof}
За теоремою Даукера-Катетова існує неперервна функція $f_{1}:[a,b]\rightarrow\mathbb{R}$, яка є строго проміжною для пари $(g,h)$. Оскільки $(f_{1},h)$ це теж строга пара Гана, то існує неперервна функція $f_{2}:[a,b]\rightarrow\mathbb{R}$, яка є строго проміжною для $(f_{1},h)$. Таким чином, для побудованих функцій маємо, що $g(x)<f_{1}(x)<f_{2}(x)<h(x)$ на $[a,b]$. Розглянемо функцію $\varphi(x)=\frac{f_{1}(x)+f_{2}(x)}{2}$ на $[a,b]$. Зрозуміло, що функція $\varphi$ неперервна і $f_{1}(x)<\varphi(x)<f_{2}(x)$ на $[a,b]$. При цьому $$\varphi(x)-f_{1}(x)=\frac{f_{2}(x)-f_{1}(x)}{2}=f_{2}(x)-\varphi(x)$$ на $[a,b]$. За теоремою Вейерштрасса існує число $$\varepsilon=\min\limits_{a\leq x\leq b}^{}(\varphi(x)-f_{1}(x))=\frac{1}{2}\min\limits_{a\leq x\leq b}^{}(f_{2}(x)-f_{1}(x))= \min\limits_{a\leq x\leq b}^{}(f_{2}(x)-\varphi(x))$$ і $\varepsilon>0$. В $\varepsilon$-околі $$U_{\varepsilon}(\varphi)=\{\psi\in C[a,b]:||\psi-\varphi||<\varepsilon\}$$ функції $\varphi$ знайдеться якийсь елемент $f$ з всюди щільної в $C_{u}[a,b]$ множини $E$. Цей елемент і буде шуканою функцією, адже $$g(x)<f_{1}(x)=\varphi(x)-(\varphi(x)-f_{1}(x))\leq\varphi(x)-\varepsilon< f(x)<$$ $$<\varphi(x)+\varepsilon\leq \varphi(x)+f_{1}(x)-\varphi(x)=f_{2}(x)<h(x)$$ на $[a,b]$.
\end{proof}

Позначимо символом $P[a,b]$ множину всіх многочленів на $[a,b]$. За теоремою Вейєрштрасса про рівномірне наближення неперервних функцій многочленами на відрізку $[a,b]$ множина $P[a,b]$ всюди щільних в $C_{u}[a,b]$. Тому з теореми \ref{plin_t1} негайно випливає.


\begin{corollary}
\label{plin_c1}
Для кожної строгої пари Гана $(g,h)$ на $[a,b]$ існує такий многочлен $f:[a,b]\rightarrow \mathbb{R}$, який є строго проміжною функцією для $(g,h)$ на $[a,b]$.
\end{corollary}

Зауважимо, що многочлен~--- це не тільки $C^{1}$-функція, а й $C^{\infty}$-функція, тобто нескінченно диференційовна функція, отже, для кожної строгої пари Гана $(g,h)$ на $[a,b]$ існує строго проміжна $C^{\infty}$-функція $f:[a,b]\rightarrow \mathbb{R}$.

Функцію $f:[a,b]\rightarrow \mathbb{R}$ називають кусково лінійною, якщо існує таке розбиття $T:a=x_{0}<x_{1}<x_{2}<...<x_{n}=b$ відрізка $[a,b]$, що кожне звуження $f|_{[x_{k-1},x_{k}]}$ є лінійною функцією на $[x_{k-1},x_{k}]$. Зрозуміло, що кожна кусково лінійна функція неперервна. Множину всіх кусково лінійних функцій $f:[a,b]\rightarrow \mathbb{R}$ ми позначаємо символом $Q[a,b]$. З теореми Кантора про рівномірну неперервність неперервної на відрізку $[a,b]$ функції негайно випливає, що множина $Q[a,b]$ всюди щільна в $C_{u}[a,b]$. Тому з \ref{plin_t1} отримуємо і наступний наслідок.

\begin{corollary}
\label{plin_c2}
Для довільної строгої пари Гана $(g,h)$ на $[a,b]$ існує строго проміжна кусково лінійна функція $f:[a,b]\rightarrow \mathbb{R}$.
\end{corollary}

Зауважимо, що для строгих пар Гана на $\mathbb{R}$ цей метод побудови строго проміжних $C^{\infty}$-функцій чи кусково лінійних функцій не застосовний. Тут ми розвинемо інші методи, які дозволяють будувати строго проміжні $C^{\infty}$-функції і кусково лінійні функції з певними додатковими властивостями для строгих пар Гана на відрізку $[a,b]$, не використовуючи при цьому теорему Даукера-Катетова, а безпосередньо доводячи її підсилені версії для $[a,b]$. Ці результати дозволяють здійснити побудову строго проміжних $C^{\infty}$-функцій і кусково лінійних функцій і на всій числовій прямій $\mathbb{R}$.

Надалі позначатимемо $U_{\varepsilon}(x_{0})=(x_{0}-\varepsilon,x_{0}+\varepsilon)$~--- $\varepsilon$-окіл точки $x_{0}$ в $\mathbb{R}$.

\begin{theorem}
\label{plin_t2}
Нехай $(g,h)$~--- строга пара Гана на відрізку $I=[a,b]$ і $g(a)<\gamma<h(a)$. Тоді існує кусково лінійна функція $f:I\rightarrow \mathbb{R}$, така, що $g(x)<f(x)<h(x)$ на $I$ та $f(a)=\gamma$.
\end{theorem}

\begin{proof}
Розглянемо множину $$X=\{x\in [a,b]:\exists f_{x}\in Q[a,x]\textmd{ | } g(t)<f_{x}(t)<h(t)\textmd{ на }[a,x]\textmd{ і }f_{x}(a)=\gamma\}$$

Зауважимо, що $a\in X$, оскільки на $\{a\}$ можна визначити кусково лінійну функцію $f_{a}(a)=\gamma$, і для неї $g(a)<f_{a}(a)<g(a)$, а отже, $X\neq {\O}$. Окрім того, $X\subseteq [a,b]$, а отже, множина $X$ обмежена зверху числом $b$. Тому існує $x_{0}=\sup X$ і $a\leq x_{0}\leq b$.

Доведемо спочатку, що $x_{0}\in X$. Візьмемо довільне число $y_{0}$, таке, що $g(x_{0})<y_{0}<h(x_{0})$. Оскільки функції $g$ і $h$ напівнеперервні в точці $x_{0}$ відповідно зверху і знизу, то існує таке $\delta_{0}>0$, що $g(x)<y_{0}<h(x)$ на $U_{\delta_{0}}(x_{0})\cap I$.

За означенням супремуму існує $x_{1}\in X$, таке, що $x_{0}-\delta_{0}<x_{1}\leq x_{0}$. Якщо $x_{0}=x_{1}$, то $x_{0}\in X$. Нехай $x_{1}<x_{0}$. Оскільки функції $g$ і $h$ напівнеперервні в точці $x_{1}$ відповідно зверху і знизу, то існує таке $\delta_{1}>0$, що $x_{1}+\delta_{1}<x_{0}$ і $g(x)<y_{1}<h(x)$ з $y_{1}=f_{x_{1}}(x_{1})$ на $U_{\delta_{1}}(x_{1})\cap I$. Покладемо $c=\min\{y_{0};y_{1}\}$ і $d=\max\{y_{0};y_{1}\}$. Оскільки $g(x)<y_{1}<h(x)$ і $g(x)<y_{0}<h(x)$ на $J=[x_{1};x_{1}+\delta_{1}]$, то $g(x)<c\leq d<h(x)$ на $J$. Отже, прямокутник $P=J\times [c;d]$ не містить точок жодного з графіків функцій $g$ і $h$.

Введемо функцію $f_{x_{0}}:[a,x_{0}]\rightarrow \mathbb{R}$:

$$f_{x_{0}}(x)= \left\{ \begin{array}{c} f_{x_{1}}(x),\textmd{ }x\in [a;x_{1}];\\ y_{1}+\frac{y_{0}-y_{1}}{\delta_{1}}(x-x_{1}),\textmd{ }x\in J; \\
y_{0},\textmd{ }x\in [x_{1}+\delta_{1};x_{0}].  \end{array} \right.$$
Дана функція коректно визначена і є кусково лінійною. Окрім того, $f_{x_{0}}(a)=\gamma$, і, як легко перевірити $g(x)<f_{x_{0}}(x)<h(x)$ на $[a,x_{0}]$. Таким чином, $x_{0}\in X$.

Доведемо тепер, що $x_{0}=b$. Нехай $x_{0}<b$. Покладемо $x_{2}=\min\{x_{0}+\frac{\delta+{0}}{2};b\}$ і розглянемо функцію

$$f_{x_{2}}(x)= \left\{ \begin{array}{c} f_{x_{0}}(x),\textmd{ }x\in [a;x_{0}]; \\ y_{0},\textmd{ }x\in [x_{0};x_{2}].  \end{array} \right.$$

Оскільки $[x_{0};x_{2}]\subseteq U_{\delta_{0}}(x_{0})\cap I$, то $g(x)<y_{0}<h(x)$ на $[x_{0},x_{2}]$. Крім того, $f_{x_{2}}$~--- кусково лінійна функція, отже, $x_{2}\in X$. Але це неможливо, бо $x_{2}>x_{0}=\sup X$. Таким чином, маємо, що $x_{0}=b$ і функція $f=f_{b}$ є шуканою.
\end{proof}

Заміною $t=b-x$ з \ref{plin_t2} легко виводиться і такий результат.

\begin{theorem}
\label{plin_t3}
Нехай $(g,h)$~--- строга пара Гана на відрізку $I=[a,b]$ і $g(b)<\gamma<h(b)$. Тоді існує кусково лінійна функція $f:[a,b]\rightarrow \mathbb{R}$, така, що $g(x)<f(x)<h(x)$ на $I$ і $f(b)=\gamma$.
\end{theorem}
