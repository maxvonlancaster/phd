\section{Диференційовні розбиття одиниці і диференційовні проміжні функції на гільбертових просторах.}

Нам буде потрібний один результат з \cite{DevilleGodefroyZizler}, для якого ми дамо доведення, детальніше, ніж у \cite[p.~49]{DevilleGodefroyZizler}.

\begin{lemma}
\label{smh_l1}%l2
Нехай $(X,p)$~--- нормований простір з диференційовною при $x\neq 0$ нормою $p(x)=||x||$. Тоді $||p'(x)||=1$ для кожного $x\neq 0$.
\end{lemma}

\begin{proof}
Нехай $x\neq 0$. При $t>0$ $$p(x+tx)-p(x)=||(1+t)x||-||x||=(1+t)||x||-||x||=t||x||.$$ Тоді $$p'(x)x=\lim\limits_{t\rightarrow0}^{}\frac{p(x+tx)-p(x)}{t}=\lim\limits_{t\rightarrow+0}^{} \frac{t||x||}{t}=||x||,$$ звідки випливає, що $||x||=|p'(x)x|\leq||p'(x)||||x||$, отже, $||p'(x)||\geq1$.

З іншого боку, з нерівності $|||u||-||v|||\leq||u-v||$ випливає, що $$|p(x+th)-p(x)|\leq||th||=|t|||h||.$$ Отже, $|\frac{p(x+th)-p(x)}{t}|\leq||h||$ при $t>0$. Перейшовши в цій нерівності до границі при $t\rightarrow+0$, отримаємо, що $|p'(x)h|\leq||h||$ для кожного $h\in X$. Звідси випливає, що $||p'(x)||\leq1$, отже, $||p'(x)||=1$.
\end{proof}

Нескладно перевірити, що на евклідовому просторі $X$ \cite[p.~7]{MaslFunc3} квадрат його норми $f(x)=||x||^{2}=<x,x>$, де $<\cdot,\cdot>$~--- скалярний добуток на $X$, є нескінченно диференційовною функцією. Використовуючи $C^{\infty}$-функції з доведення леми \ref{smparal_l1} і функцію $x\mapsto ||x||^{2}$ можна довести таке твердження \cite[p.~49]{Leng}.


\begin{lemma}
\label{smh_l2}
Нехай $A$ і $B$~--- непорожні неперетинні замкнені множини у дійсному сепарабельному гільбертовому просторі $X$. Тоді існує така $C^{\infty}$-функція $\varphi:X\rightarrow [0,1]$, що $\varphi(x)=1$ на $A$ і $\varphi(x)=0$ на $B$.
\end{lemma}

З допомогою цієї леми доведемо теорему про існування $C^{\infty}$-розбиття одиниці на сепарабельному гільбертовому просторі.

Нагадаємо, що сім'я множин $(A_{i})_{i\in I}$ топологічного простору $X$ називається \textit{локально скінченною}, якщо у кожної точки $x$ з $X$ існує окіл $U$, такий, що множина $I(U)=\{i\in I: U\cap A_{i}\doteq {\O}\}$ є скінченною. Кажуть що сім'я множин $\alpha=(A_{i})_{i\in I}$ вписана у сім'ю множин $\beta=(B_{j})_{j\in J}$ (позначається $\alpha\preccurlyeq \beta$), якщо для кожного $i\in I$ існує таке $j\in J$, що $A_{i}\subseteq B_{j}$. Кажуть, що сім'я $(\varphi_{i})_{i\in I}$ неперервних функцій $\varphi_{i}:X\rightarrow [0,1]$ утворює \textit{локально скінченне розбиття одиниці} на топологічному просторі $X$, що \textit{підпорядковане} покриттю $(U_{j})_{j\in J}$ простору $X$, якщо сім'я $(\textmd{supp}\varphi_{i})_{i\in I}$ локально скінченна і вписана в сім'ю $(U_{j})_{j\in J}$, причому  $$\sum\limits_{i\in I}^{}\varphi_{i}(x)=1\textmd{ на }X.$$

Якщо простір $X$ нормований і функції $\varphi_{i}$ нескінченно диференційовні, то кажуть, що маємо  $C^{\infty}$-\textit{розбиття одиниці}.

\begin{theorem}
\label{smh_t1}%t4
Нехай $X$~--- дійсний сепарабельний гільбертовий простір і $(U_{j})_{j\in J}$~--- відкрите покриття простору $X$. Тоді існує локально скінченне $C^{\infty}$-розбиття одиниці $(\varphi_{i})_{i\in I}$ на $X$, яке підпорядковане цьому покриттю.
\end{theorem}

\begin{proof} З теореми Стоуна про паракомпактність метризовного простору \cite[p.~414]{Engelking} випливає, що існує таке локально скінченне відкрите покриття $(V_{i})_{i\in I}$ простору $X$, що вписане в покриття $(U_{j})_{j\in J}$. Для нього можна побудувати \cite[p.~416]{Engelking} сім'ю $(A_{i})_{i\in I}$ замкнених в $X$ множин, таку, що $A_{i}\subseteq V_{i}$ для кожного $i\in I$, яка утворює покриття простору $X$. Застосувавши до замкнених множин $A_{i}$ та $B_{i}=X\setminus V_{i}$ лему 3, ми побудуємо $C^{\infty}$-функції $\psi_{i}:X\rightarrow [0,1]$, для яких $\psi_{i}(x)=1$ на $A_{i}$ та $\psi_{i}(x)=0$ на $B_{i}$. Оскільки $\textmd{supp}\psi_{i}\subseteq V_{i}$, то сім'я $(\textmd{supp}\psi_{i})_{i\in I}$ локально скінченна. Тому можна розглянути на $X$ функцію  $$\psi(x)=\sum\limits_{i\in I}^{}\psi_{i}(x),$$ яка буде, очевидно, нескінченно диференційовною. При цьому $\psi(x)>0$ на $X$, адже для кожного $x\in X$ існує таке $i\in I$, що $x\in A_{i}$, і тоді $\psi(x)\geq \psi_{i}(x)=1>0.$

Покладемо $\varphi_{i}=\frac{\psi_{i}}{\psi}.$ Ясно, що $\varphi_{i}$~--- це $C^{\infty}$-функції, визначені на $X$, при цьому $0\leq\varphi_{i}(x)\leq 1$ і $$\sum\limits_{i\in I}^{}\varphi_{i}(x)=\frac{\sum\limits_{i\in I}^{}\psi_{i}(x)}{\psi(x)}=1$$ на $X$. Разом з тим $\textmd{supp}\varphi_{i}=\textmd{supp}\psi_{i}\subseteq V_{i}\subseteq U_{j}$ для деякого $j=j(i)$. Таким чином $(\varphi_{i})_{i\in I}$~--- шукане $C^{\infty}$- розбиття одиниці.
\end{proof}

\begin{theorem}
\label{smh_t2}%t5
Нехай $X$~--- сепарабельний гільбертовий простір і $(g,h)$~--- строга пара Гана на $X$. Тоді існує $C^{\infty}$-функція $f:X\rightarrow \mathbb{R}$, яка буде строго проміжною для пари $(g,h)$.
\end{theorem}

\begin{proof}
Для кожного $x\in X$ виберемо довільне число $\gamma_{x}$, для якого $g(x)<\gamma_{x}<h(x)$. З напівнеперервності зверху і знизу у точці $x$ функцій $g$ і $h$ відповідно випливає, що для кожного $x\in X$ існує такий відкритий окіл $U_{x}$ точки $x$ в $X$, що $$g(u)<\gamma_{x}<h(u)\textmd{ на }U_{x}.$$ Згідно з теоремою \ref{smh_t1}  існує локально скінченне $C^{\infty}$-розбиття одиниці $(\varphi_{i})_{i\in I}$, яке підпорядковане покриттю $(U_{x})_{x\in X}$. Для кожного $i\in I$ виберемо $x_{i}\in X$ так, що $\textmd{supp}\varphi_{i}\subseteq U_{x_{i}}$ і покладемо $y_{i}=\gamma_{x_{i}}$. Розглянемо на $X$ функцію $$f(x)=\sum\limits_{i\in I}^{}y_{i}\varphi_{i}(x).$$ Її нескінченна диференційовність негайно випливає з нескінченної диференційовності функції $\varphi_{i}$. Покажемо, що функція $f$ і є шуканою.

Нехай $x\in X$. Розглянемо множину $I(x)=\{i\in I:x\in\textmd{supp}\varphi_{i}\}$. За побудовою ця множина скінченна. Якщо $x\in \textmd{supp}\varphi_{i}$, то $x\in U_{x_{i}}$, отже, $$g(x)<\gamma_{x_{i}}=y_{i}<h(x)\textmd{ і }\varphi_{i}(x)>0.$$ Тому $$g(x)=\sum\limits_{i\in I}^{} g(x)\varphi_{i}(x)<\sum\limits_{i\in I}^{} y_{i}\varphi_{i}(x)=f(x)<\sum\limits_{i\in I}^{} h(x)\varphi_{i}(x)=h(x)$$ для кожного $x\in X$.
\end{proof}


