\section{Висновки до розділу 3}

У цьому розділі розглянуто деякі пари функцій з спеціальними властивостями та можливість існування проміжних функцій з деякими іншими властивостями для них.


У підрозділі 3.3 встановлено, що для дійсного векторного топологічного простору $X$, вгнутої та опуклої відповідно функцій $g$ та $h$ заданих на цьому просторі, таких, що $g\leq h$ на $X$ та одна з множин $Gr^{-}g$ чи $Gr^{+}h$ має $C$-внутрішню точку, існує проміжна афінна функція.

Підрозділ 3.4 присвячений знаходженню проміжних кусково лінійних функцій для строгих пар Гана на відрізках. Доведено існування проміжної кусково лінійної функції для строгої пари Гана на відрізку, такої, що проходить через задану точку між двома значеннями функцій пари Гана на кінці відрізку.

У підрозділі 3.5 встановлено існування проміжних нескінченно диференційовних функцій для строгих пар Гана на проміжках числової прямої. Доведено існування проміжної нескінченно диференційовної функції для строгої пари Гана на відрізку, такої, що проходить через задану точку між двома значеннями функцій пари Гана в довільній точці відрізку.

У підрозділі 3.6 показано існування проміжної нескінченно диференційовної функції для строгої пари Гана на замкненому паралелепіпеді в $\mathbb{R}^{n}$, такої, що проходить через задану точку між двома функціями пари Гана.

Підрозділ 3.7 присвячено дослідженню питання про існування проміжних диференційовних функцій на нормальних та гільбертових просторах. Зокрема, за допомогою побудови локально скінченних $C^{\infty}$-розбиттів одиниці вписаних у відповідні відкриті покриття на гільбертовому просторі показано існування проміжної нескінченно диференційовної функції для довільної пари Гана на відповідному Гільбертовому просторі. Також, доведено існування проміжної диференційовної за Фреше функції для довільної пари Гана заданої на асплундовому просторі. 